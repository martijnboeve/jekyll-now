---
layout: post
title: Verspil geen geld met apps
---
**Dit is mijn blog zoals het op Dutch Cowboys is verschenen.** [(link)](http://www.dutchcowboys.nl/mobile/30455)

###Native, hybride of web app: welke heb je nodig?

De populariteit van apps blijft groeien en het einde is nog lang niet in zicht. Enkele maanden geleden bestond de App Store vijf jaar. In die tijd is de app-winkel van Apple uitgegroeid tot een shop met 900.000 apps, die in totaal meer dan 50 miljard keer gedownload zijn. Via Google Play intussen zelfs nog meer dan in de App Store. Bovendien kunnen we nog een flinke groeispurt verwachten. De meeste huidige apps zijn gericht op de consument en het is een kwestie van tijd voordat apps voor bedrijven massaal opduiken. Deze ontwikkelingen sluiten aan bij de heersende gedachte onder online marketeers: zonder app hoor je er als merk echt niet meer bij. De kosten voor de ontwikkeling van een app kunnen echter flink oplopen. Helaas pindakaas voor wie geen riant marketingbudget heeft. Of toch niet?

####Voor ieder vraagstuk een passende app
Je kunt een app zo duur maken als je wilt. Het is daarom belangrijk om vooraf goed na te denken over wat je app moet kunnen. En ook over wat de app juist niet hoeft te kunnen. Waarom zou je je zuurverdiende geld in een Ferrari steken wanneer je elke dag met 100 km/u over de snelweg tuft? Dan zou een leuke middenklasser ook voldoen. Begrijp me niet verkeerd, ik heb het niet over genoegen nemen met minder. Maar over beter afstemmen op je wensen.

Om tot een passende oplossing te komen is het goed om je wensen op een rij te zetten. Stel jezelf vragen als: wie is de doelgroep? Welke devices en platformen horen hierbij? Wat is het beoogde effect bij de gebruiker? Op welke momenten zal de app gebruikt worden? Wat voor soort content en welke functionaliteit is hiervoor nodig? Heb je processorkracht nodig? Is het onderdeel van een online campagne of staat het op zichzelf? Zodra je deze zaken duidelijk hebt, kun je in gesprek gaan met de ontwikkelaar om samen te sparren over welke functionaliteit en wat voor soort app nodig is voor de oplossing die je zoekt.

####Opties te over: native app, web app en hybride app
Je hebt er vast wel eens van gehoord. Ruwweg spreken we van drie soorten apps: de native app, de hybride app en de web app. Maar wat zijn nou precies de kenmerken per soort? Hieronder de belangrijkste voor- en nadelen op een rij om ondernemers en marketeers op weg te helpen in hun keuze.

- Ontwikkelkosten. In de meeste gevallen is het aanzienlijk goedkoper om een web app of hybride app te ontwikkelen. Bij native apps kun je er vaak niet omheen om te ontwikkelen voor meerdere platformen en versies en dat kost veel extra tijd. Bij web apps en hybride apps ontwikkel je in HTML5. Bovendien zijn de native apps aanzienlijk complexer doordat er meer mogelijk is, maar dit kost uiteraard ook meer ontwikkeltijd. Een geavanceerde app is natuurlijk leuk, maar denk goed na of je al deze PKâ€™s ook werkelijk nodig hebt om je doel te bereiken.

- Benutten rekenkracht en functionaliteit smartphone: De native app is op dit gebied de absolute koning. In tegenstelling tot de web app heeft de native app namelijk wel beschikking over features als de camera, trilfunctie, push-berichten, microfoon, speaker of contacten. De apps worden specifiek geprogrammeerd voor een besturingssysteem. Daardoor kunnen rekenkracht en functies van de smartphone optimaal worden benut. De hybride app zit er tussenin: die is HTML-gebaseerd zoals de web app en is daardoor qua snelheid deels afhankelijk van de internetverbinding. Dankzij de aanwezige native elementen in hybride apps is het echter wel mogelijk om de meeste telefoonfuncties aan te spreken.

- Zichtbaarheid: Hier heeft de web app een flinke streep voor. In tegenstelling tot native en hybride apps is content van web apps namelijk wel zichtbaar in Google en andere zoekmachines. Een groot voordeel. Gebruikers die bepaalde informatie zoeken, doen dit immers vooral via Google en worden dan doorverwezen naar de web app.

- Onderhoud: Hier is de native app de grote verliezer. Wanneer onderhoud nodig is in native apps, brengt dat een groot nadeel met zich mee. Er moet namelijk een nieuwe versie worden ontwikkeld, specifiek voor ieder gewenst platform en worden verspreid via de App Store en Play Store. Veel eenvoudiger is het om wijzigingen aan te brengen in een web app of hybride app. Dat is niet veel anders dan het aanpassen van een website. Beide apps draaien immers in een webbrowser. Updaten kan zo vaak als je wilt, het kost weinig moeite voor ontwikkelaars en gebruikers hebben er geen last van.

- Offline werken: Zowel de native app als de hybride app scoren hier het beste. De native app zoekt niet continu online verbinding en is in veel gevallen ontwikkeld om zonder internetverbinding te werken. De hybride app biedt de mogelijkheid om geheel of deels te functioneren met de laatst ontvangen internetdata, het beste van twee werelden. Bij web apps heb je beperkte opslagmogelijkheden, maar ze zijn er wel degelijk. Bijvoorbeeld bij een festival-app biedt dit grote voordelen. Door de concentratie aan mensen is de internetverbinding op festivals vaak niet optimaal. De web app helpt bezoekers op de hoogte te houden van de laatste programmawijzigingen en biedt tevens de mogelijkheid om - zelfs met wisselvallige verbinding - de timetable te checken. Dit dankzij een kleine opslagruimte in de browser. Nadeel is hierbij wel dat wanneer je als gebruiker de browser in prive-modus zet, je geen informatie in de browser-storage kunt opslaan waardoor de offline capaciteiten wegvallen.

- Downloaden of linken naar browser: De native app en hybride app kunnen beiden alleen worden gedownload via de App Store en Google Play. Dat maakt het onmogelijk om bijvoorbeeld via de website door te linken naar de app, iets wat met web apps juist wel weer zonder problemen kan. Downloaden is een extra drempel voor gebruikers. Zware apps vragen bovendien om veel opslagruimte, een probleem dat web apps en de meeste hybride apps niet hebben. Anderzijds kan de aanwezigheid in app-winkels ook juist marketingvoordeel bieden. Bijvoorbeeld omdat de app dan opduikt in de zoekfunctie van bijvoorbeeld App Store of zelfs in de toplijst met meest gedownloade apps. Overigens zijn ook web apps te installeren met bookmarks. Je voegt als het ware een extra browser-icoon toe die direct doorlinkt naar een specifieke web app, zonder browser venster, om het gevoel van een app te vergroten. Helaas worden bookmarks vrij weinig gebruikt op mobiele devices.



Het mag duidelijk zijn: welke app het meest geschikt is, verschilt per situatie. Om met auto-metaforen door te gaan: wanneer je zeker weet dat de weg vrij is - zonder flitspalen, drempels en fietsers - zou ik absoluut voor die dikke sportwagen gaan. Maar als je drempels en andere obstakels op je pad verwacht, zou ik liever iets meer vering willen hebben dan de gemiddelde sportwagen biedt. En dan zou een leuke middenklasser - eventueel uitgebouwd met een paar vette opties - misschien juist een betere optie zijn.
